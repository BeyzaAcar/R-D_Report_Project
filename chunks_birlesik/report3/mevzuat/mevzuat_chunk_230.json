{
  "source_file": "report3.txt",
  "category": "mevzuat",
  "chunk_index": 230,
  "chunk_text": "Ayrıca bu uygulamalar şirketlerin ihtiyaçları doğrultusunda geliştirildiğinden mevzuata ve kabul edilen e-satınalma normlarına uygun geliştirilmemiştir. Geliştirilmesi planlanan uygulamada bir kullanıcı mevcut tüm satınalma işlemlerini ve tedarikçileriyle olan ilişkilerini elektronik ortama aktarabilecektir. Kullanıcı kurum içerisinde oluşan talep için teklif toplayabilecek, topladığı teklifleri analiz edebilecek, bu teklifler üzerinden pazarlık süreçlerini başlatabilecek, pazarlık sonucunu uzun vadeli kataloglara çevirebilecek ve katalog üzerinden siparişini verip sipariş süreç ve statilerini takip edebilecektir. Diğer bir deyişle geliştirilmek istenen uygulama müşterilere satın almak istedikleri mal ve hizmetler için ilk piyasa araştırmalarının yapılmasından en son siparişin verilmesine kadar geçen süre içindeki bütün aşamaları elektronik ortama taşıyan ve mevzuata ve e-satın alma normlarına uygun bir e-satınalma çözümü olacaktır. Proje satın alma sürecinin ihtiyaçtan başlayarak, sonuçlandırması aşamasına kadar ilgili tüm birimlerin ihtiyaç sahibi, ihtiyaç hakkında karar verecek yönetim birimleri, ihtiyacın uygunluğu hakkında teknik bilgi verecek birimler, satın almayı gerçekleştirecek birimler, tedarikçiler, teslimatı kontrol eden birimler, ödeme yapan birimler ve denetleme yapan birimler tarafından kullanılacak tüm süreçle ilgili verilerin elektronik ortamda izlenmesine olanak tanıyan niteliktedir. Bu özelliklere sahip kurumsal bilgi sistemleriyle entegre çalışacak yurt içinde gerçekleştirilmiş bir bilgi sistemi uygulaması bulunmamaktadır, söz konusu hedeflerle ilgili yurt dışı kaynaklı SAP Ariba, Coupa, Ivalua ve benzeri uygulamalar bulunmaktadır, söz konusu uygulamaların lisans bedelleri pahalı ve uyarlama süreleri oldukça uzundur aynı zamanda lokalizasyon ve Türkçe destek süreçlerinde sıkıntıları bulunmaktadır.",
  "char_len": 1849,
  "sentence_count": 6
}